坤
=====

《坤》：元亨。利牝马之贞。君子有攸往，先迷，後得主，利。西南得朋，东北丧朋。安贞吉。
　　 《彖》曰：至哉坤元，万物资生，乃顺承天。坤厚载物，德合无疆。含弘光大，品物咸亨。牝马地类，行地无疆，柔顺利贞。君子。君子攸行，先迷失道，後顺得常。西南得朋，乃与类行。东北丧朋，乃终有庆。安贞之吉，应地无疆。
　　 《象》曰：地势坤。君子以厚德载物。
　　 初六：履霜，坚冰至。
　　 《象》曰：“履霜坚冰”，阴始凝也，驯致其道，至坚冰也。
　　 六二，直方大，不习，无不利。
　　 《象》曰：六二之动，直以方也。“不习无不利”，地道光也。
　　 六三，含章可贞，或从王事，无成有终。
　　 《象》曰“含章可贞”，以时发也。“或従王事”，知光大也。
　　 六四，括囊，无咎无誉。
　　 《象》曰：“括囊无咎”，慎不害也。
　　 六五，黄裳，元吉。
　　 《象》曰：“黄裳元吉”，文在中也。
　　 上六，龙战于野，其血玄黄。
　　 《象》曰：“龙战于野”，共道穷也。
　　 用六，利永贞。
　　 《象》曰：用六“永贞”，以大终也。

　　 《文言》曰：坤至柔而动也刚，至静而德方，后得主而有常，含万物而化光。坤道其顺乎，承天而时行。积善之家必有余庆，积不善之家必有余殃。臣弑其君，子弑其父，非一朝一夕之故，其所由来者渐矣，由辩之不早辩也。《易》曰：“履霜，坚冰至”，盖言顺也。
　　 “直”其正也，“方”其义也。君子敬以直内，义以方外，敬义立而德不孤。“直、方、大，不习无不利”，则不疑其所行也。
　　 阴虽有美，“含”之以従王事，弗敢成也。地道也，妻道也，臣道也，地道无成而代有终也。
　　 天地变化，草木蕃。天地闭，贤人隐。《易》曰：“括囊，无咎无誉”，盖言谨也。
　　 君子黄中通理，正位居体，美在其中而畅于四支，发于事业，美之至也。
　　 阴疑于阳必战，为其嫌于无阳也，故称“龙”焉。犹未离其类也，故称“血”焉。夫玄黄者，天地之杂也，天玄而地黄。
